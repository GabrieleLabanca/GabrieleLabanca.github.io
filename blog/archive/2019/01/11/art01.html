<h2>(Fito)plankton</h2>
<p><small>11 gennaio 2019</small></p>

<h3>Plankton... si mangia?</h3>
<p>
In realtà... sì! Su <a href='https://oceansuperfood.com/blogs/superfood/our-favorite-superfood'>internet</a> si trovano parecchi prodotti e articoli che riguardano l'assunzione di fitoplankton. Lasciatemi essere scettico sulla possibilità che un solo alimento vi cambi la vita; se per qualche ragione voleste provarlo, sottolineo l'avvertimento di assumerlo controllando che non sia inquinato (cioè che non provenga dall'acqua di mare).
<br>
Certo che iniziare divagando non è incoraggiante, torno perciò a parlarvi del plankton dal punto di vista della sua biologia. La <a href='#def_plankt' id='ref_def_plankt'>definizione</a> di plankton è imprecisa: si riferisce infatti non a una classificazione genetica di queste bestioline, bensì a qualcosa che riguarda il loro modo di muoversi in acqua. In breve, si può dire che è plankton tutto ciò che non riesce a opporsi agli spostamenti provocati dal moto dell'acqua; non solo batteri e microorganismi, quindi, ma anche piccoli crostacei.<br>
<b>«Ma è quello che mangiano le balene!»</b> Ecco, cari lettori, no (quantunque sia ormai abituato a sentire questa affermazione seguire la classica domanda «Su cosa fai la tesi?»): le balene, potendosi fregiare di colabrodici fanoni, dall'acqua filtrano il <i>krill</i>. Il krill è un nome collettivo riferito a piccoli crostacei, appunto, che del plankton sono sottoinsieme; è pertanto improprio dire che il plankton sia il cibo delle balene, perché è un suo sottoinsieme, peraltro molto specifico, a esserlo.<br>
Il plankton di cui mi sono occupato nella tesi e di cui parlerò nell'articolo sta nel sottoinsieme unicellulare (che è già abbastanza incasinato di suo: ne ho parlato <a href="https://gabrielelabanca.github.io/blog/archive/2018/06/03/panarea2018.html#clas_bio">qui</a> in nota, sezione 2): sono cosini che vanno dalla dimensione di un batterio a qualche millimetro, quando formano <a href="#colonie" id="ref_colonie">colonie</a>.<br>
Per avere una panoramica un po' affascinante del plankton, vi consiglio i video del sito <a href="http://planktonchronicles.org/en/">Plankton Chronicles</a>, a cura del CNRS.
</p>
<div class="smart-size" style="margin-bottom:30px">
  <div style="padding:56.25% 0 0 0;position:relative;"><iframe src="https://player.vimeo.com/video/12589245?color=ffffff&title=0&byline=0&portrait=0" style="position:absolute;top:0;left:0;width:100%;height:100%;" frameborder="0" webkitallowfullscreen mozallowfullscreen allowfullscreen></iframe></div><script src="https://player.vimeo.com/api/player.js"></script>
</div>



<h3>E chi se ne frega?</h3>
Tutti! Fatemi partire dall'inizio: plankton mangia plankton, ma non tutto il plankton mangia plankton. C'è lo <i>zooplankton</i>, il cui nome vuole richiamare gli animali, che mangia roba vivente, mentre il <i>fitoplankton</i>, che ricorda invece le piante, come queste fa la fotosintesi e assume solo sostanze inorganiche (molecole semplici che contengono sostanzialmente carbonio, ossigeno, azoto, ferro, fosforo). Non è però così semplice come sembra: come c'è uno spettro dietistico tra i vegani e chi si nutre solo di carne e cereali, anche al plankton piace scegliere e questo comportamento è detto <a href="#mixotrofia" id="ref_mixotrofia">mixotrofia</a>. <br>
Un dettaglio dovrebbe colpire del discorso fatto: la fotosintesi; per il fatto che almeno la metà dell'ossigeno sul pianeta è prodotto da fitoplankton. Un numero importante, questo, che è però decisamente a rischio, visto che negli ultimi anni la popolazione mondiale di fitoplankton si è ridotta di più dell'1% all'anno (<a href="https://agupubs.onlinelibrary.wiley.com/doi/full/10.1002/2015GB005139">studio</a> di Rousseaux, Gregg). Le cause? Non chiare, ma probabilmente il riscaldamento globale c'entra; ricordiamoci anche della nostra principale fonte di ossigeno quando lo valutiamo.<br>
Altro motivo importante per pensare al plankton è il suo essere alla base della "catena alimentare", tramite la conversione, da parte del fitoplankton, delle molecole inorganiche in materia organica che viene poi mangiata dallo zooplankton.<br>
Ultimo motivo che vi propongo per continuare a leggere questo articolo: alcune specie di fitoplankton vanno invece incontro a fenomeni di <i>eutrofia</i>, ossia crescono a dismisura, arrivando a coprire di verdastro o rossastro la superficie di vaste porzioni d'acqua. Il problema, oltre che estetico/turistico/nautico, riguarda anche la tossicità di alcune di queste specie, che vanno a inficiare la salute non solo degli animali acquatici, ma anche dell'uomo, tramite l'ingestione di questi ultimi. Dato che le foto <a href="https://www.shutterstock.com/search?searchterm=cyanobacteria+bloom&search_source=base_search_form&language=en&page=1&sort=popular&image_type=all&measurement=px&safe=true">qui</a> sono belle, ma hanno diritti d'autore sopra, vi lascio andare a sfogliare da soli e ne metto qua solo una.
<figure>
<img class="smart-size" alt="Red tide＿2017: melvil [CC BY-SA 4.0 (https://creativecommons.org/licenses/by-sa/4.0)], from Wikimedia Commons" src="https://upload.wikimedia.org/wikipedia/commons/thumb/6/60/Red_tide%EF%BC%BF2017.jpg/512px-Red_tide%EF%BC%BF2017.jpg"><figcaption>Una <i>red tide</i>, o "marea rossa", di fitoplankton; potreste dire che vi piace il colore, ma cambiereste idea sapendo che sono alghe tossiche.</figcaption>
</figure>


<h3>E tu hai usato 'sti robi?</h3>
Be', non loro; ma un loro modello. In pratica, risparmiandovi (per ora) dettagli, per prima cosa il computer ha "risolto le equazioni" della fluidodinamica, ossia ha capito come si muovesse una certa massa d'acqua; in seguito, ha popolato quest'acqua con dei pallini, che simulano il plankton: questi vedono, a seconda della profondità, più o meno luce (qui si è usata una semplice formula) e si dà il caso che se il plankton fotosintetico ha luce a sufficienza si riproduce.

<figure>
<img class="smart-size" alt="plankton birth mechanism" src="img/plankton_birth.gif"><figcaption>Il meccanismo che sta alla base del modello di fitoplankton usato nella simulazione: la presenza di luce permette alle cellule di duplicarsi.
</figcaption>
</figure>

A questo punto, il modello può essere lasciato solo con se stesso per qualche ora. Al termine, si può elaborare il tutto nella seguente animazione, che mostra il movimento (e la nascita: guardando con attenzione si nota che il loro numero aumenta) delle cellule simulate. Non so se vi piaccia, ma per me questa sequenza è valsa tutti i mesi di lavoro; quindi in realtà spero che vi piaccia. Essendo ad alta risoluzione, vi consiglio di ingrandirla un po'.


<figure>
<img class="smart-size" alt="plankton animation" src="img/complete_animation.gif"><figcaption>Il meccanismo che sta alla base del modello di fitoplankton usato nella simulazione: la presenza di luce permette alle cellule di duplicarsi.
</figcaption>
</figure>


<br>



