<h2>Informazione e struttura: il modello balistico</h2>
<p><small>8 ottobre 2018</small></p>

<h3>Interazioni a corto raggio</h3>
<p>
Per complicare un po' le cose e rendere il modello casuale di qua sopra più interessante, ciò che bisogna fare è permettere il trasferimento di informazione tra le particelle. Ho già spiegato perché l'assenza di informazione dia al modello casuale le sue caratteristiche, ma cerchiamo di capire meglio cosa voglia dire invece <i>informazione</i> per una particella microscopica. Chiediamolo direttamente a lei: <br>
<p style="margin:5%">
«Salve signora particella, volevo chied» <br>
«<i>Signorina</i>, prego» <br>
«Perdoni. Volevo chiederle come si tiene informata.» <br>
«Insinua che non lo sia?» <br>
«Per carità, però sono, meglio, siamo curiosi di scoprirlo: legge giornali?» <br>
«Ora mi fa ridere: se mai, siamo noi particelle, quando d'inchiostro, a <i>essere</i> il giornale stesso... Mi è simpatico, le spiego: ci limitiamo a chiacchierare ininterrottamente.» <br>
«Avrà notato la mia espressione sorpresa.»<br>
«Certo, ma lei avrà a propria volta notato che mi piace essere al centro dell'attenzione, ogni tanto; sa, tra noi, tutte così uguali, è difficile avere un po' di protagonismo.» <br>
«È un tema molto interessante, dovrebbe starci più a cuore la salute psicologica delle particelle. Però, sa, il tempo dell'intervista stringe» <br>
«Capisco. In breve: sono le interazioni (elettrostatiche, di solito) che avvengono tra noi la nostra chiacchiera. L'attrazione che c'è tra me e le mie compagne è l'unico modo che abbiamo per sapere dove stanno le altre.» <br>
«Grazie, e buon lavoro! Signorina...» <br>
«Di Vapore Acqueo; ma mi chiami Goccia, molto piacere» <br>
</p>
Simpatiche, queste gocce. Chiaro, no? Se una particella viene attratta da un'altra, in qualche modo <i>sa</i> di non essere sola e di dover attaccarsi a quella. Per fare un altro esempio, <a href="https://gabrielelabanca.github.io/blog/archive/2018/06/03/panarea2018.html#migratori">qua</a> avevo parlato di stormi di uccelli e il concetto è molto simile: infatti la struttura di stormo emerge spontaneamente dal fatto che ogni uccello sa la posizione degli altri che lo circondano e li segue.
</p>

<h3>Modello balistico</h3>
<p>
L'interazione semplicissima che si può immaginare è quella in cui il nostro cubetto veda solamente quello che accade attorno a sé, al massimo nel cubetto adiacente; come da immagine, scegliamo di farlo appiccicare al primo cubetto che tocca. 
<div class="row">
  <div class="col">    
    <figure>
      <img class="square-img" src="img/mechanics_ballistic.png" alt="modello balistico">
      <figcaption><small>Meccanica della deposizione balistica</small></figcaption>
    </figure>
  </div>
  <div class="col">
    <figure>
      <img class="square-img" src="img/mechanics_random.png" alt="modello balistico">
      <figcaption><small>Meccanica della deposizione casuale</small></figcaption>
    </figure>
  </div>
</div>
</p>

<h3>Saturazione</h3>
<p>
Questo modello così definito, per la sua capacità di trasmettere l'informazione, è in grado di formare strutture più interessanti del precedente: vedete infatti in cima all'articolo una <i>gif</i> del risultato di una simulazione e che è molto diversa da quella del modello casuale. Per capire quanto è diversa, consideriamo la sua <i>ruvidità</i>: guardando attentamente, si vede che le fasce colorate, inizialmente quasi piatte e poi sempre più ondulate, restano però distinguibili, a differenza di quanto si osserva nel modello casuale. Di più: raggiunta una ruvidità massima, il modello <b>satura</b> ed essa non può aumentare ulteriormente. <br>
<figure>
  <img class="square-img" src="img/simulation_ballistic_graph.png" alt="modello balistico">
  <figcaption><small>Grafico per la ruvidità nel tempo: deposizione balistica, dal mio <a href="https://gabrielelabanca.github.io/growingSurfaces/index.html">modello</a>. Si nota la saturazione, dopo un regime di crescita iniziale.</small></figcaption>
</figure>
Questa "magia" è il risultato dell'informazione che si propaga, un quadratino alla volta, fino a sincronizzare le particelle lungo tutta la linea. In questo modo a tutte è nota in modo abbastanza preciso l'altezza della superficie e possono regolare la propria.
</p>

<h3>Fuga di notizie</h3>
Cerchiamo ora di visualizzare più chiaramente questa propagazione del segnale. Per farlo, cambiamo le condizioni iniziali della nostra simulazione, innalzando una colonna al centro della linea, come se avessimo già deposto qualche particella in quel punto. Come si vede nella figura sottostante, man mano che passa il tempo sempre più grande è lo spazio intorno a essa in cui la propagazione del segnale intercetta le particelle, come se fosse un ombrello.
<figure>
  <img class="square-img" src="img/simulation_ballistic_perturbation.gif" alt="modello balistico">
  <figcaption><small>Una deposizione balistica con una perturbazione locale iniziale, dal mio <a href="https://gabrielelabanca.github.io/growingSurfaces/index.html">modello</a>.</small></figcaption>
</figure>


<h3>Cose o persone?</h3>
<p>Chiaramente, io sto parlando delle particelle come di persone, ma la particella non ha un'intenzione come intendiamo normalmente; altrettanto chiaramente, il tema è affascinante per il fatto che apre la domanda seguente: <br>
<p class='alert alert-dark'>
Se la trasmissione, anche banale, di informazione è in grado di creare strutture organizzate, le quali appaiono descrivibili con concetti quali quello di <i>intenzione</i>, ha ancora senso pensare l'arbitrio umano come qualcosa di "libero"?
</p>
O dovremmo forse considerarci meccanismi molto più complicati, ma pur sempre meccanismi? Un'obiezione potrebbe essere che un essere senziente si adatta all'ambiente; ma non è proprio quello che fa questo modellino, capace di sondare quanto sia grande la scatoletta in cui abita e crescere di conseguenza? <br>
Sto uscendo dal seminato, qua si toccano temi decisamente complessi e non ho né lo spazio, né le competenze per dire qualcosa di sensato; penso però che sin da questi modelli così semplici sia evidente la non-ignorabilità della domanda qua sopra.
</p>
