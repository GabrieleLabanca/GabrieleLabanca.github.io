<p>
Parlare di natura a Panarea è un po' come parlare di aghi in una fabbrica molto grande di pagliai: dispersivo. Per non perdermi ho chiesto aiuto a <a href="http://independent.academia.edu/PietroLoCascio">Pietro Lo Cascio</a>. Mi ha dato una mano sia direttamente, rispondendo a qualche domanda e con l'interessante presentazione che ci ha portato a Panarea, sia indirettamente, tramite lettura del suo ricchissimo libro <a id="rif_lib_locascio" href="#eolie_locascio">Luoghi e Natura di Sicilia - Le Isole Eolie</a>. Mappa alla mano, curiosità nell'altra, ecco l'itinerario escursionistico che ho scelto per voi: in primo luogo parlerò degli effetti che l'attività umana ha avuto sulle isole (spoiler: non ottimi), poi delle iniziative prese a livello governativo per salvaguardare quanto rimasto e, chissà, poter tornare almeno parzialmente indietro.
</p>

<h2>La tela</h2>
<p>
Per prima cosa cerchiamo di capire cosa il politropo quanto volete, tutto fremente per la nuova capacità di plasmare il mondo, dotato di barche uomo si trovò davanti quando mise piede a Panarea. Un piccolo passo per un preistorico... <br>
Poco ma sicuro, le Eolie sono vulcani: attivi, dormienti o spenti che siano, questa caratteristica è evidente dalle loro forme coniche e dalla gioventù delle sue rocce (l'arcipelago ha 300.000 anni). Questa origine porta a varie conseguenze, la più ovvia delle quali è che le Eolie si trovano in mezzo al mare e quindi che sono soggette ad alti livelli di umidità e non hanno protezione dal vento. La loro altitudine, poi, crea differenze microclimatiche apprezzabili; anche in quanto ciò aumenta la distanza dal mare, altro fattore importante. La loro struttura frastagliata dall'erosione, infine, crea un gioco di luci e ombre che non solo appaga l'occhio in cerca del bello, ma anche sottopone a condizioni molto diverse la flora, a seconda che sia sul versante orientato a nord o su quello a sud dello stesso costone. <br>
Tuttavia stare sui vulcani attivi <a href="https://youtu.be/TBcnjx05a1s">piace a pochi</a> e le foreste non fanno eccezione: è solo 10000 anni fa che, in concomitanza con la riduzione dell'attività vulcanica, riescono a espandersi e stabilizzare la loro presenza sulle isole. Così doveva apparire Panarea al primo uomo: un'arroccata distesa di lecci, brulicante di specie e sottospecie differenziatesi, a causa dell'insularità e della variabilità microclimatica, da quelle della terraferma.
</p>

<figure>
  <img class="square-img" src="https://gabrielelabanca.github.io/blog/archive/2018/06/03/img/muretti_alessandra_ghirardelli.jpg" alt="muri secco">
  <figcaption>Muretti a secco a Panarea. <small>Foto di Alessandra Ghirardelli</small></figcaption>
</figure>

<h2>Come Fontana?</h2>
<p>
Fino alla seconda metà dell'Ottocento, quando la <a href="#filossera" id="rif_filossera">filossera</a> mise in crisi i vigneti, e ancor più decisamente dal  Novecento, quando il turismo iniziò a costituire la prima risorsa economica delle isole, la sussistenza della popolazione era garantita da agricoltura e, in secondo luogo, pastorizia. Oltre al disboscamento che ciò richiese, un'ulteriore intervento consistè nella creazione di muretti a secco, oggi prevalentemente abbandonati e progressivamente riconquistati dalla vegetazione spontanea. Queste costruzioni sono testimonianza di un ricco passato rurale e il fondo del FAI ne contiene dei tratti. La presenza agricola umana ha portato alla comparsa di nuove varietà di legumi, cereali e frutta (pere, albicocche, pesche), tipiche delle Eolie. Furono introdotti gli ovini (che portano con sé anche alcuni coleotteri che degradano le loro feci) e, involontariamente, il topolino delle case (<i>Mus musculus</i>), che presenta popolazioni ora inselvatichite e integrate tra le prede dei rapaci (barbagianni in particolare, <i>Tyto alba</i>). Altre specie alloctone furono introdotte nell'ultimo secolo, comprendendo piante come gli eucalipti e quelle ornamentali. <br>
Come dicevo parlando della storia economica delle isole, pomice e ossidiana vennero estratte in modo sistematico fin dai tempi antichi. La chiusura della cava di Lipari nel 2007 lasciava il fianco del vulcano gravemente dissestato. <br>
Infine, in concomitanza con il <i>boom</i> economico degli anni '50, le Eolie divengono meta di turismo sempre più aggressivo. Se il vantaggio economico per gli isolani è indubbio, le caratteristiche che rendono queste isole un luogo unico stanno però venendo erose: prima del Piano Territoriale (vedi prossimo paragrafo) l'edilizia ha cementificato senza controllo, coprendo vaste zone prima agricole o selvatiche. È poi il tipo di turismo a essere particolarmente dannoso: molti turisti visitano le isole in giornata e l'assenza di limitazioni carica eccessivamente le infrastrutture (per esempio, la gestione dei rifiuti) di centri urbani adatti a farsi carico di un numero molto più ridotto di persone; questa brevità di soggiorno, poi, spesso non crea ritorni economici proporzionati. Ricordo il mio <i>choc</i> nello scoprire che a Panarea esistono <b>due</b> discoteche: i frequentatori arrivano la sera e ripartono all'alba. Come Pietro evidenzia in un commento, è assurdo pensare di poter fruire appieno della bellezza di queste isole in un lasso di tempo così ridotto; aggiungo che è anche un po' irresponsabile e ne approfitto per proporre questo spunto di riflessione: quanto del turismo che facciamo è "serio" e quanto invece è solo una timbratura di cartellino, una triste ricerca di novità senza spessore? Ricordiamoci che siamo animali ingombranti, ogni nostra azione ha conseguenze importanti. <br>
Ma consoliamoci: a Panarea infatti il turismo è stato meno di massa, l'isola è tradizionalmente meta di visitatori abbienti e ciò ha limitato i danni al suo patrimonio naturalistico. Da un altro punto di vista, e devo confessare che probabilmente ci sono cascato io stesso, l'identità dell'isola è stata distorta, deformata per sovrapporla all'ideale di un "villaggio mediterraneo" che esiste solo nella fantasia filo-esotica dei forestieri e che l'ha resa molto più artificiale di quanto sembri.
</p>

<h2>Ago e filo</h2>
<p>
Con l'assestarsi del flusso turistico e l'evidenza dei danni a esso connessi, sono state intraprese misure di salvaguardia che riassumo sommariamente in questo paragrafo.
In primo luogo, è importante la presenza di un piano regolatore: esistevano poche regolamentazioni, timide e inefficaci, fino al <a href="https://docplayer.it/20208296-Il-piano-territoriale-paesistico-delle-isole-eolie-1.html">Piano Territoriale Paesistico</a> del 2001. Il Piano definisce dettagliatamente quali zone e tipi di terreno sono ritenuti adatti alle diverse destinazioni, limitando in particolare quella edilizia. Quasi in contemporanea, le Eolie venivano inserite nella lista <a href="http://whc.unesco.org/en/list/908">World Heritage Site</a> dell'UNESCO, soprattutto per l'importanza storico-scientifica nella definizione dei due tipi di eruzione <a href="#strovulc" id="ref_strovulc">stromboliana e vulcaniana</a>.

<iframe class="square-img" width="50%" height="80%" src="https://www.youtube.com/embed/2o2Eo4zFnLc?rel=0" frameborder="0" allow="autoplay; encrypted-media" allowfullscreen></iframe>

Negli anni, più volte si è tentata l'istituzione di un Parco nazionale, incontrando l'ostilità degli isolani che si sono opposti con successo. Questa diffidenza è comprensibile se si considera che le varie riserve orientate (tra cui Panarea) non hanno sufficientemente prodotto vantaggi economici, né invero valorizzato quanto si proponevano. <br>

Esistono purtroppo danni anche recenti: per esempio a Panarea, a Cala dei Zimmari (la spiaggia più turistica per la sua sabbiosità), ci sono stati discutibili interventi, motivati dal contenimento dell'erosione alle spalle della spiaggia, consistenti nell'inserimento di una graticciata, con la conseguenza dell'alterazione della naturale dinamica delle dune. Sopra la spiaggia, molto terreno sabbioso è stato convertito a vigneto, ai danni della vegetazione spontanea.

</p>

<h2>Critico d'arte</h2>
<p>
Molto ancora resta da fare per garantire alle Eolie la protezione dei suoi patrimoni sia naturalistico, sia culturale. Come il professor Rino Ghelfi, Coordinatore del Corso di Laurea in Scienze del territorio e dell'ambiente agro-forestale all'Università di Bologna, ha spiegato in una conferenza, è importante riuscire a valutare anche economicamente questi beni ambientali, per poter proporre misure proporzionate. Il tema è spinoso, perché le risorse di questo genere non vanno compensate in termini economici (non si paga per un bel paesaggio) anche se i vantaggi sono anche molto materiali (si paga per una stanza d'albergo con un bel paesaggio), mentre per conservarli sarebbero richiesti investimenti e regolamentazioni. A questo scopo esistono metodologie che tentano di parametrizzare il valore "invisibile" di questi beni, tra cui semplice ed efficace è la stima del costo del viaggio che i turisti sono disposti a sobbarcarsi.
</p>

<p>
Termina la quarta puntata, preparatevi per l'ultima, tra una settimana!
</p>
