        <p>
        Quand'è l'ultima volta che avete sentito parlare di <i>Gimnosperme</i>? Mentre l'espressione di terrore misto a disgusto, probabilmente reminiscenza di opache lezioni di biologia mentre fuori splendeva il sole, sfuma dai vostri volti, lasciate che vi (mi) faccia un breve ripasso. Fortunatamente per voi non ho fatto tutto da solo: la signora Pia Meda, che ci ha guidato in due interessanti passeggiate botaniche a Panarea, mi ha parzialmente assistito nella stesura dell'articolo e colgo l'occasione per ringraziarla. 
        </p>

        <h2>Parlare (seriamente) di piante</h2>
        <p>
        Piante, piante... ma in che senso? Lasciando alle <a href="#clas_bio" id="inchesenso">note</a> i dettagli tecnici, le piante sono un sottodominio degli Eucarioti, ovvero caratterizzati da un nucleo cellulare ben definito contenente il DNA. La loro caratteristica più evidente (anche se non è unica nell'albero della vita) è la presenza di <href="https://upload.wikimedia.org/wikipedia/commons/2/24/Chloroplast_structure.svg">cloroplasti</a>, ovvero organelli cellulari designati alla fotosintesi clorofilliana, che tutti saprete essere il modo in cui le piante sintetizzano zuccheri; hanno però anche i mitocondri, come per esempio le cellule animali.
        </p>
        <p>
        All'interno dell'insieme delle piante, c'è un'ulteriore suddivisione particolarmente importante e significativa, cioè in grado di cogliere diversità sia funzionali sia genealogiche, che è quella in <i>Pteridofite</i> e <i>Spermatofite</i>. Le Pteridofite, che includono le felci, sono piante che si riproducono con spore, sono dette anche "Crittogame", dal greco "matrimonio nascosto"; le Spermatofite, o "Fanerogame", non sono così pudiche e il loro "matrimonio evidente" avviene tramite i semi. Tra le Spermatofite, si distinguono le <i>Gimnosperme</i>, "dal seme nudo" (contenuto in pigne, se si tratta di <a href="https://s10.lite.msu.edu/res/msu/botonl/b_online/library/knee/hcs300/gymno.htm">conifere</a>, o in infiorescenze, come nel caso del <a href="http://www.floraitaliae.actaplantarum.org/viewtopic.php?t=56582">Ginkgo biloba</a>) e le <i>Angiosperme</i>, "dal seme con involucro", che comprende la maggior parte delle piante note ed è pertanto il "gruppo" (qui non stiamo andando molto <a href="#clas_fito" id="sottile">per il sottile</a>) più di successo.
        </p>
        <p>
        Ultimo step prima di arrivare finalmente a parlare di fiorellini: i nomi delle piante. No, se dite "margherita" non vi ascolto nemmeno: esigo un "<a href="http://www.floraitaliae.actaplantarum.org/viewtopic.php?t=45300">Leucanthemum vulgare</a>" uscire dalla vostra bocca; o era un "<a href="http://www.floraitaliae.actaplantarum.org/viewtopic.php?t=1340">Leucanthemum pachyphyllum</a>"? Questa struttura binaria genere-specie è un modo comodo per riferirsi senza ambiguità (per quanto possibile, nell'intrico genealogico) a diverse specie, dando il giusto peso alle somiglianze ("Leucanthemum") e alle differenze ("vulgare" o "pachyphyllum"). Nel seguito darò sempre i nomi scientifici, ma spesso mi riferirò anche ai nomi comuni, nell'ottica del progetto Panarea di non vedere le cose a compartimenti stagni, per collegarle alla cultura dell'isola.
        </p>
        <p>
        Per entrare più nel vivo, a Panarea esistono ben tre specie di "ginestra": la ginestra comune, o odorosa, <i>Spartium junceum</i> è quella di <a href="http://online.scuola.zanichelli.it/testiescenari/files/2009/05/pp976-983.pdf">Leopardi</a>; la ginestra spinosa, <i>Calicotome spinosa</i>, è appunto piena di spine; la <i>Genista tirrena</i> è una terza specie, <a href="#lessico_ecologia" id="endemico">endemica</a> dell'isola. A un primo sguardo, dimensioni a parte, i fiori sono identici tra le tre specie e ciò fa capire la confusione nell'attribuzione del nome.
        </p>
        <p>
        Ah, visto che non serve per seguire l'articolo, ma mi sembra interessante, ho riportato <a href="#anatomia" id="link_anatomia">in nota</a> qualche informazione sull'anatomia dei fiori.
        </p>

        <h2>«Fa cauru»</h2>
        <p>
        Ossia, per i non-siciliani, "fa caldo" (ringrazio le mie consulenti locali). E fa davvero caldo d'estate, laggiù alle Eolie; le piante hanno trovato modi diversi di affrontare questa difficoltà. <br>
        Partiamo dalle <a href="#etimo_sclerofille" id="l_sclerofille"><i>sclerofille</i></a>, ossia piante che hanno indurito le proprie foglie per sopravvivere in ambienti siccitosi. Il <a href="http://www.floraitaliae.actaplantarum.org/viewtopic.php?t=13558">mirto</a>, <i>Myrtus communis</i>, è un tipico esempio di sclerofilla mediterranea: le sue foglie sono lucide, con l'effetto di riflettere una parte dei raggi solari e ridurne l'impatto sulla pianta; se ve lo state chiedendo, è proprio quello del liquore al mirto.
        Anche il lentisco, <i>Pistacia lentiscus</i> è una sclerofilla. Le sue foglie sono composte, ossia quello che sembra un rametto con più foglie è in realtà una foglia unica, separatasi; questa origine si nota dal fatto che il ramo è "alato", come si vede dalle foto a <a href="http://www.floraitaliae.actaplantarum.org/viewtopic.php?t=10543">questo link</a>, ovvero ai lati dei rami sono presenti delle "ali", residui della foglia completa.
        Il carrubo, <i>Ceratonia siliqua</i>, è una pianta tipica di tutto il sud Italia <sup><a href="http://www.floraitaliae.actaplantarum.org/viewtopic.php?t=9867">fonte</a></sup>, dai caratteristici frutti a legume, in un baccello rigido di 15-20cm di lunghezza; ora sta tornando di moda la <a href="https://www.greenme.it/mangiare/altri-alimenti/9747-farina-di-carruba-proprieta-usi">farina</a> ottenuta dai suoi semi, quindi se vi piace fare i fricchettoni dell'alimentazione potete puntare tutto su questa pianta. <br>
        Cito anche l'olivo, <i>Olea europaea</i>, che quando si tratta di esemplari selvatici è detto "olivastro". Nota bene: a Panarea l'economia agricola era fino al secolo scorso basata proprio sulla sua coltivazione.
        <figure>
          <img class="header-img" src="https://gabrielelabanca.github.io/blog/archive/2018/06/03/img/terrazzamenti_anita.jpg" alt="terrazzamenti">
          <figcaption>L'olivo era in passato coltivato intensamente sull'isola: si vedono ancora le tracce dei vecchi terrazzamenti con muretti a secco, al momento abbandonati (ma chissà...). <small>Fotografia di Anita Ferrabone</small></figcaption>
        </figure>
        </p>
        <p>
        Il cisto, <i>Cistus monspeliensis</i>, ha foglie adattate in modo differente: sono rugose e vischiose, il che riduce la superficie illuminata e l'evaporazione dell'acqua; quando dico vischiose, intendo proprio che a toccarle resta in mano una resina appiccicosa. 
        <figure>
          <img class="header-img" src="https://gabrielelabanca.github.io/blog/archive/2018/06/03/img/cisto_anita.jpg" alt="cisto">
          <figcaption>Una pianta di <i>Cistus monspeliensis</i>, in compagnia di un simpatico coleottero che la abita. <small>Fotografia di Anita Ferrabone</small></figcaption>
        </figure>
        </p>
        <p>
        Un'altra strategia di adattamento, invero bizzarra a prima vista, è quella dell'<i>Euphorbia dendroides</i>, che in estate secca completamente, senza morire. Questo le permette di non affrontare il momento più caldo dell'anno, per poi tornare attiva con l'abbassamento della temperatura. Caratteristica curiosa di questa pianta rossiccia è il lattice, bianco, che fuoriesce se si rompe un rametto. 
        <figure>
          <img class="header-img" src="https://gabrielelabanca.github.io/blog/archive/2018/06/03/img/euforbia_mary.jpg" alt="euforbia">
          <figcaption>Una pianta di <i>Euphorbia</i>. <small>Fotografia di Mariagiovanna Scribano</small></figcaption>
        </figure>
        </p>

        <h2>Tutto qui?</h2>
        <p>
        Ma manco per idea! Semplicemente, mi sembra un po' sterile fare un elenco di piante tipiche della flora mediterranea, anche perché <a href="https://vacanzeisoleeolie.blogspot.com/2009/09/flora-e-fauna-isole-eolie-vegetazione-animali-arcipelago-eoliano.html">c'è già chi ci ha pensato</a>. Aggiungo solo un paio di specie che ho trovato particolarmente interessanti. La prima è l'"<a href="http://www.floraitaliae.actaplantarum.org/viewtopic.php?t=6937">erba janca</a>", erba bianca, <i>Artemisia arborescens</i>, che oltre al suo colore caratteristico possiede un profumo molto pungente e speziato; il nome fa capire il suo ruolo nella cultura dell'isola, in cui veniva usata come medicinale e repellente per insetti. La seconda è la <a href="http://www.floraitaliae.actaplantarum.org/viewtopic.php?t=1609">ferula</a>, <i>Ferula communis</i>, i cui rametti flessibili e resistenti venivano usati come cordami. <br>
        Va segnalata anche la presenza di piante invasive, importate dall'uomo, che minacciano l'equilibrio della popolazione locale: l'<a href="http://www.floraitaliae.actaplantarum.org/viewtopic.php?t=43753">eucalipto</a>, <i>Eucalyptus globulus</i>, è uno degli esempi più notevoli, essendo stato importato in Italia dall'Oceania in virtù della sua capacità di prosciugare le zone paludose e frangere il vento.

        <hr>

        Ora ne sapete un po' di più, e se potrete guardare la vostra piantina sul balcone con occhi nuovi avrò decisamente fatto il mio lavoro e potrò premiarmi con un'ingozzata di <a href="http://www.accademiadellacrusca.it/it/lingua-italiana/consulenza-linguistica/domande-risposte/plurale-nomi-cia-gia-scelta-dautore">ciliegie</a>. Alla prossima!

        </p>

