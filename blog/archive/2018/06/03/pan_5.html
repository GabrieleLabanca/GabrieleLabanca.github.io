<figure>
  <img class="square-img" src="https://upload.wikimedia.org/wikipedia/commons/2/25/Towards.vulcano.jpg" alt="isola vulcano">
  <figcaption>Vista di Vulcano. Si nota la risalita della vegetazione, con piante pioniere. <small>Foto senza copyright, scattata dall'utente di Wikipedia LucaLuca.</small></figcaption>
</figure>

<p>
Ultima parte di questo lungo approfondimento su Panarea e le Eolie. Basandomi di nuovo sui lavori di Lo Cascio, descriverò come la "riconquista" del terreno perso sia parte della storia di queste isole, sia a causa della loro natura vulcanica, sia in seguito all'azione umana.
</p>

<h2>Mille e non più mille</h2>
<p>
Per la propria natura, le isole tendono a essere ricche di specie... "speciali": uno dei modi in cui le specie si <a href="#speciazione" id="ref_speciazione">differenziano</a> è infatti la separazione fisica tra popolazioni, che in tal modo non sono in grado di riprodursi in modo incrociato e di "diluire" in questo modo le differenze. Un esempio di questo, è il caso di dirlo, isolamento è il mollusco <i>Helichotricha carusoi</i>, il quale non è stato riscontrato in nessun altro posto. Nel mondo, per intenderci. Più speciali di così. <br>
Ma non basta alle nostre Eolie. Eh già, loro son vulcani ed eruttavano alla grandissima, facendo strage di questo e quell'altro e causando quelli che sono chiamati in gergo colli di bottiglia, in sostanza selezionando individui con date caratteristiche e dando così una bella spinta al loro allontanamento genetico dai progenitori. <br>
Sempre ai vulcani è dovuta la conservazione in questo arcipelago di organismi davvero particolari e antichi: trattasi di batteri (<i>Bacteria</i>) e archei (<i>Archaea</i>), ovvero appartententi agli altri due rami della vita oltre agli eucarioti (<i>Eukaryota</i>), detti <!--a href="#termofili" id="ref_termofili"-->termofili<!--/a--> ovvero amanti degli ambienti ad alta temperatura, cui sono adattati da milioni di anni. Chiaramente, il calduccio dei vulcani per loro è una pacchia. <br>
Particolare è poi la condizione degli <a href="#migratori" id="ref_migratori">uccelli migratori</a>, come il falco di palude (<i>Circus aeruginosus</i>) e il pennacchiolo (<i>Pernis apivorus</i>), che sostano sull'isola per un periodo di tempo limitato durante l'anno. Le isole risultano per questi viaggiatori a lunga percorrenza s8 una gradita sosta, sia un punto di risalita seguendo le correnti ascensionali, causate dal riscaldamento dell'aria più consistente sul suolo. <br>
Proprio questa ricchezza viene intaccata dalle attività umane troppo invadenti, essendone concause l'affollamento turistico, l'edificazione incontrollata, gli scavi per l'estrazione e tutto ciò di cui ho parlato nel capitolo precedente. Per farsi un'idea della gravità della situazione, la camomilla delle Eolie (<i>Anthemis aeolica</i>) è ora presente solo sullo scoglio di Lisca Bianca a Panarea, con meno di 250 individui a separarla dall'estinzione; la lucertola delle Eolie (<i>Podarcis raffoneae</i>) conta solo 1000 individui, per di più in quattro popolazioni isolate tra loro. Alcune perdite particolarmente impressionanti: nella "<a href="https://youtu.be/JGgHBWIpK-4">grotta del bue marino</a>", a Filicudi, ai primi dell'Ottocento fu segnalata la foca monaca e, come immaginerete, non ce n'è più traccia; a Panarea fino agli anni Sessanta è documentata la nidificazione della tartaruga comune <i>Caretta caretta</i>. Io immagino che la loro presenza avrebbe permesso un turismo più ricco, a patto di rispettarne gli spazi, e questo dovrebbe insegnare qualcosa.
</p>

<h2>Non c'è eruzione che tenga</h2>
<p>
Non avrete mica capito che la natura se ne sta zitta a guardare; oh no, signori, per nulla: non appena l'uomo riduce la sua presenza, non appena il vulcano ha smesso di borbottare, l'ecosistema cambia e si adatta alle nuove condizioni (i colli di bottiglia, ricordate?). <br>
Prendiamo il caso di un'eruzione. Bene, se siete una piantina che si sta godendo il sole primaverile sul pendio del vulcano, non si mette bene per voi. Dopo essere state arse dalle colate laviche o bombardate da pietre o sommerse dalla cenere, persino la vostra prole farà fatica a tornare: infatti il suolo risulta impoverito delle sostanze e dei microorganismi che permettono alle piante e agli insetti di proliferare. Eppure, se andiamo a osservare il più recentemente attivo vulcano delle Eolie, manco a dirlo proprio Vulcano, vedremo il suggestivo confine tra vita e non vita spostarsi col tempo, risalire le pendici del vulcano e sfidare la sorte di una nuova eruzione. Le specie di piante che per prime si insinuano in questa terra bruciata sono dette <a href="#pioniere" id="ref_pioniere">pioniere</a>.
E nei campi incolti? Di nuovo, il suolo appare qualcosa di più semplice di quanto è in realtà: il disboscamento taglia via millenni di strati in cui, da prato ad arbusti a sottobosco a bosco a foresta, si formano i gruppi di alberi che come nulla fosse vengono abbattuti (non che non si debba farlo, intendiamoci; ma sapere cosa si sta distruggendo aiuta a valutare quanto sia necessario). Ma vediamo in qualche dettaglio come si susseguono queste fasi: in asssenza di di fattori di disturbo come incendi o pascolo, si instaura prima una prateria seguita da arbusti, poi una formazione di carattere forestale. Fattori importanti in queste fasi sono la vicinanza tra i nuclei di macchia e la dispersione efficace dei semi. In presenza di disturbo, la ricolonizzazione si ferma a uno stadio intermedio, favorendo specie tossiche o spinose in caso di pascolo, o resistenti al fuoco in caso di incendi. <br>
La macchia è quindi, in questo caso, il risultato di una precedente degradazione e non la condizione preesistente! Il contesto originario, forestale, era costituito da lecceti (<i>Quercus ilex</i>, quindi lo stesso genere della quercia <i>Quercus robur</i>).
</p>


