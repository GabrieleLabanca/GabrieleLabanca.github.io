      <h2>Sguardi perplessi</h2>
      <p>
      Ora Gab si mette a parlare di <i>archeologia</i>. Prima di fare come il lemure qui sotto, lasciatemi spiegare.
      <div style="border: 5px solid white;">
        <iframe width="560" height="315" src="https://www.youtube.com/embed/eFB94Nh0gyE?rel=0&amp;controls=0&amp;showinfo=0" frameborder="0" allow="autoplay; encrypted-media" allowfullscreen></iframe>
      </div>
      Partiamo dal presupposto che, ignorante come sono in materia, capirei se mi diceste di lasciar perdere; però, ecco, non vi siete mai chiesti cosa se ne facciano gli archeologi di tutte quelle ceramiche? Belle, per carità, ma perché persino nelle lezioni di storia del liceo se ne parlava? E poi, se la chiamano "preistoria" perché, appunto, la storia e quindi la trasmissione scritta non esistevano, come facciamo a saperne qualcosa? <br>
      Con sguardo curioso, guidato dalla consulenza della dottoressa Maria Amalia Mastelloni, ex-direttrice del museo <i>Luigi Bernabò 
    </i> di Lipari, che ringrazio per l'aiuto; con sguardo curioso, dicevo, provo a fare da buffo Prometeo e portare un po' della capacità degli archeologi di viaggiare nel tempo anche a noi eterni presenti.<br>
      Il pretesto? A Panarea è presente un villaggio preistorico legato alla cultura detta del Milazzese, di cui parla diffusamente Luigi Bernabò 
    in un <a href="#lb\" id="pretesto">articolo</a> e che potete ammirare nella foto qua sopra.
      </p>

      <h2>Breve storia di un piccolo arcipelago</h2>
      </p>
      <i>Arcipicchia</i> se ne sono successe di cose! Be', in realtà sono successe prevalentemente a Lipari, almeno quelle di cui abbiamo testimonianza; ma, a parte essere stata rifugio di pirati, Panarea è stata in effetti un retrobottega della sua sorella maggiore, almeno nell'antichità: per esempio, in epoca greca, solo Lipari era abitata, mentre Panarea era utilizzata per coltivazioni <a href="#medaglia" id="incomunita">gestite in comunità</a>. <br>
      Partendo dall'inizio, i primi uomini che lasciarono la propria orma sulla sabbia dell'arcipelago provenivano con tutta probabilità dall'Italia meridionale, con successive influenze dalla Sicilia, dalla Grecia e dal Medio Oriente; per chi voglia numeri, parliamo di qualcosa come il 5500-5000 a.C. e fino al III millennio le isole prosperano grazie al commercio dell'<a href="#risorsenaturali" id="ossidiana">ossidiana</a>. Le Eolie assumono subito un ruolo centrale nelle rotte del Mediterraneo occidentale.  <br>
      Come l'opinione pubblica dovrebbe imparare, però, la storia umana è fatta di crisi e a metà del terzo millennio questa nuova tecnologia pazzesca e all'avanguardia chiamata "metallotecnica" dà polvere agli utensili in pietra, l'economia locale insomma è spazzata dalla concorrenza. La cultura dominante è ora quella data dall'influenza siciliana. Solo dopo qualche tempo, in piena Età del Bronzo, all'inizio del II millennio, le isole tornano a prosperare grazie all'estrazione dell'allume e al commercio dello stagno proveniente dalle isole britanniche, legato alla <a href="#bronzo" id="prodbronzo">produzione del bronzo</a>.<br> 
      Il successivo periodo è quello della cultura del Milazzese, che testimonia un forte legame con la cultura appenninica; legame che verrà perso nei successivi periodi Ausonio I e Ausonio II, in cui forti sono gli scambi prima con la cultura tardoappenninica e subappenninica, poi con la sarda civiltà nuragica. <br>
      Qui termina il periodo storico di cui parlerò; per i super-curiosi, la storia continua <a href="#storia2" id="storiacontinua">nelle note</a>; subito sotto, invece, si procede a un ingrandimento sulle culture preistoriche.
      </p>


      <figure>
        <img class="square-img" src="https://gabrielelabanca.github.io/blog/archive/2018/06/03/img/epoche_archeologiche.png" alt="schema epoche">
        <figcaption>Riassunto grafico delle culture succedutesi a Lipari.</figcaption>
      </figure>


      <h2>Anfore, vasi, tazze, cocci...</h2>
      <p>
      Abbiamo visto che numerose culture si sono succedute nell'arcipelago. Il nucleo del paragrafo e in fondo dell'articolo è capire le metodologie, gli indizi che hanno portato alla loro individuazione.<br>
      Partiamo subito togliendoci il peso intellettuale delle ceramiche! Mistero svelato: la loro attribuzione a diversi stili e quindi a diverse provenienze permette di ritracciare le relazioni geografiche quando ancora non c'erano i diari di bordo. In particolare, venendo al villaggio di Panarea, come si legge nell'articolo già citato di Bernabò Brea, tre successive <i><a href="#facies" id="upfacies">facies</a></i> si possono individuare: le ceramiche di tipo siracusano, che testimoniano le relazioni sempre forti con la vicina Sicilia; oggetti di origine micenea, altro grande interlocutore di Lipari; infine, opere di stampo appenninico, di cultura milazzese. È chiaro che la presenza di questi ritrovamenti, le loro proporzioni danno moltissime informazioni sul tipo di relazioni che erano intessute attraverso il Mediterraneo. Al proposito, apro una parentesi per una riflessione personale: parliamo di millenni fa e già luoghi così lontani si parlavano, commerciavano; già c'era mescolamento di culture a distanza di migliaia di kilometri (anche indirettamente: pensiamo alla provenienza britannica dello stagno!).<br>
      Ormai avrete capito che le ceramiche mi hanno preso. Lo coniamo, questo termine? Ma sì: <b>ceramicomania</b>. Perciò vi parlo anche delle anfore, anche se risalgono al periodo ormai romano. Rimando alle note, innanzi tutto, per quanto riguarda la faccia <a href="#anfore" id="nerd"><i>nerd</i></a> dell'anforologia; ma ci sono anche indizi più chiari che vengono portati dalle anfore. Il più ovvio è dato dalla scrittura: la presenza su un "loutherion", ossia un lavandino, dei caratteri "ΣΤΕ", abbreviazione del nome osco (cioè degli Osci)Stenius, testimonia invece rapporti con l'Italia meridionale.
      <br> Aggiungo una riflessione, per cui ringrazio la mia amica Carmen studiosa di antichità: trovare una testimonianza esotica in un luogo non dà adito di per sè ad affermare un legame diretto tra due culture; quando mi sono riferito a rapporti oltremare, mi baso sulle interpretazioni che ho letto nelle fonti, riportando <i>uno</i> degli indizi a favore.
</p>

      <figure>
        <img class="square-img" src="https://gabrielelabanca.github.io/blog/archive/2018/06/03/img/cocci_Lipari.JPG" alt="cocci">
        <figcaption>Cocci a Lipari. <small>Museo di Lipari, cortesia della dottoressa Mastelloni</small></figcaption>
      </figure>

      <h2>Società e cultura</h2>
      Altro elemento per mettere a fuoco una cultura preistorica è basarsi sull'architettura: a Panarea la struttura dell'abitato indica l'assenza di una pianificazione (non si può parlare perciò di nucleo urbano), pur presentando una capanna centrale sintomo di un'organizzazione sociale. Le strutture, probabilmente scoperte, che affiancano le capanne fanno pensare a qualche forma di allevamento o di produzione (prevalentemente metallurgica, fa presente Bernabò Brea). A Lipari invece, si legge in un <a href="#mastelloniLipari" id="archiLipari">articolo</a> della dottoressa Mastelloni, la presenza micenea fu più consistente e influenzò l'architettura, più regolare e monumentale, sintomo di religione e politica più elaborate. <br>
      Anche le tecniche produttive a Lipari furono influenzate dalla cultura micenea; sono un'altra importante categoria di indizi: per esempio, gli strumenti per la metallurgia rinvenuti a Lipari sembrano indicare un progresso in direzione urbana (sempre l'articolo di Mastelloni). Poi, come abbiamo visto, agricoltura e società comunitaria possono essere strettamente legate. Il legame più forte è però quello che tramite le tecnologie e la produzione influenza il commercio e l'economia, che danno forma alle società con scambi culturali o al contrario scatena rivalità che ne impediscono la mescolanza.
      </p>
      <figure>
        <img class="square-img" src="https://gabrielelabanca.github.io/blog/archive/2018/06/03/img/ancora_Lipari.JPG" alt="anfore">
        <figcaption>Alcune anfore e un'ancora di epoca romana rinvenuti in relitti sottomarini nei mari eoliani. <small>Museo di Lipari, cortesia della dottoressa Mastelloni</small></figcaption>
      </figure>


      <h2>Bella preistoria!</h2>
      <p>
      Ed eccoci al termine: abbiamo esplorato questa dimensione che non ci è dato percorrere che in un senso, il tempo, grazie alla macchina del tempo archeologica. L'aspetto che trovo più interessante è realizzare come migliaia di anni fa, per quanto la vita fosse diversa, già opere di grande scala come viaggi oltremare e deforestazioni fossero ordinarie. Insomma, <a href="https://youtu.be/j40bwqCMU3w">vi ha piaciato?</a> Sperando che la risposta non sia "più stupidi di così si muore", cioè che questo bagno di preistoria sia stato utile a voi come a me, vi saluto fino al prossimo articolo. Avrete notato una certa (ehm) lunga pausa; questo perché ho voluto leggere del materiale, in modo da rendere l'articolo più consistente: spero che questa scelta sia gradita anche a voi.  
      </p> 


