<h3>Sezione 4</h3>

<h4 id="eolie_locascio">Luoghi e Natura di Sicilia - Le Isole Eolie</h4>
<p>
Potete trovare i riferimenti al libro <a href="http://www.edizionidanaus.com/luoghi_natura.html">qui</a>. Segnalo in particolare:
<ul>
  <li>il primo capitolo <i>Le Isole Eolie</i> per una panoramica (anche letterale) sull'arcipelago, con informazioni su clima, paesaggio e storia;</li>
  <li>l'ultimo capitolo specifico su Panarea;</li>
  <li>schede specifiche per molte specie endemiche, spesso a rischio, dell'arcipelago: specificamente citiso delle Eolie, lucertola delle Eolie, falco della regina, silene vellutata.</li>
</ul>

<small><a href="#rif_lib_locascio">torna su</a></small>
</p>


<h4 id="filossera">Filossera</h4>
<p>
<i>Daktulosphaira vitifoliae</i>, il cui nome comune deriva da φύλλον ("fìllon", foglia) and ξηρός ("xeròs", asciutto), per lo stato in cui lascia le foglie dopo il proprio passaggio. La <a href="https://archive.fo/20120716060151/http://ohioline.osu.edu/hyg-fact/2000/2600.html#selection-87.17-87.31">vita sessuale</a> di questo insettino è decisamente più complicata della nostra, non oso pensare al numero di rubriche del cuore che nascerebbero se imparasse l'arte della stampa: le uova deposte sotto le foglie danno origine a insetti maschi e femmine, le quali si accoppiano sessualmente, depongono un nuovo uovo all'interno del tronco e muoiono; da questo uovo nascerà la cosiddetta fondatrice, che depone le uova per partenogenesi in una <i>galla</i> (una sorta di pustola, versione pianta) da cui escono nuove femmine in grado di continuare il ciclo; più cicli si susseguono in una stagione, finché alcune non arrivano a terra, dove raggiungono le radici e possono diventare completamente adulti e alati; da qui, volano alle foglie, dove depongono nuove uova maschili e femminili. È durante la fase radicale che vengono inflitti i danni maggiori, portando in molti casi alla morte della pianta.

<small><a href="#rif_filossera">torna su</a></small>
</p>

<h4 id="strovulc">Eruzioni stromboliane e vulcaniane</h4>
<p>
Come immaginabile, le <a href="http://www.geology.sdsu.edu/how_volcanoes_work/index.html">eruzioni vulcaniche</a> non sono tutte uguali. In particolare, due dei tipi più comuni sono dette <i>vulcaniana</i> e <i>stromboliana</i>. Entrambe si rifanno ovviamente ai due vulcani delle Eolie: Vulcano presenta eruzioni particolarmente violente e rapide, con lancio di detriti (chiamati piroclasti) consistente; all'opposto, Stromboli ha un'attività più costante nel tempo, quasi ininterrotta, caratterizzata da uno "sfiato" che la rende meno esplosiva. L'immagine che abbiamo in mente dei lapilli che somigliano a fuochi d'artificio è tipica dell'attività stromboliana.
<small><a href="#ref_strovulc">torna su</a></small>
</p>

